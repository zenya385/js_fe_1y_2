# Знайомство з JavaScript

Коли ми говоримо про програмування, перше, що спадає на думку - це набір інструкцій у файлі. Вихідний код (source code) - це текст комп'ютерної програми будь-якою мовою програмування, набір легких для читання синтаксичних конструкцій, що описують набір інструкцій для комп'ютера.

Власне сам вихідний код незрозумілий для машини. Існує крок, що виконується після написання програми, який конвертує вихідний код у файлі в набір інструкцій, зрозумілих комп'ютеру. Цим займається спеціальна програма: компілятор або інтерпретатор. З цього можна зробити висновок - код пишеться не для машин, а для розробника. Вихідний код повинен не лише правильно вирішувати задачу, але й бути зрозумілим.

Логічне мислення
В світі існує багато мов програмування. Вони не такі складні, як людські, тому що складаються з досить маленького набору синтаксичних конструкцій, а їх принципи роботи та базові концепції схожі між різними мовами.

Досвідчені розробники розглядають проблеми з точки зору алгоритмів - набору кроків, які потрібно виконати для досягнення певної мети. Ми постійно використовуємо алгоритми у повсякденному житті. Наприклад, процес приготування чаю - це набір необхідних кроків (алгоритм) для досягнення результату. Коли ви звикнете вибудовувати рішення задачі у вигляді алгоритму, мова програмування буде всього лиш інструментом.

JavaScript
JavaScript - реалізація специфікації EcmaScript, високорівнева мова програмування, яка підтримується усіма сучасними веб-браузерами. В першу чергу призначена для взаємодії з елементами веб-сторінок і додавання інтерактивності.

ЦІКАВО
JavaScript жодним чином не стосується мови Java. Це дві незалежні мови програмування.

У Front-end розробці, JavaScript використовується разом із HTML і CSS для забезпечення функціональності веб-сторінки, а саме:

нескладні обчислення
перевірка і маніпуляція даними, введеними користувачем
зберігання інформації в браузері користувача
динамічна зміна HTML-документа
реакція на дії користувача
створення інтерактивних елементів: галерей, графіків і т. п.
взаємодія з бекендом
ЦІКАВО
Якщо JavaScript-код пишеться для виконання в браузері (Front-end), у розробника відсутні інструменти і доступ до файлової або операційної системи з міркувань безпеки.

На сьогодні, використовуючи JavaScript, можна створювати:

веб-застосунки на фреймворках React, Vue, Angular та інших
бекенд-застосунки на Node.js
мобільні застосунки на React Native або Ionic
десктоп-застосунки за допомогою Electron
мікроконтролери з Johnny-Five і Espruino
Для реалізації всіх цих можливостей, необхідно добре знати синтаксис мови, її особливості та механізми, тренуватися мислити алгоритмічно і вирішувати якомога більше практичних задач.

## Підключення скрипту

Щоб додати скрипт на веб-сторінку, в HTML-файлі використовується тег script, в атрибуті src якого, зазначаємо посилання на зовнішній JavaScript-файл.

Щоб підключити JavaScript із зовнішнього файлу:

Створіть файл з розширенням .js і помістіть його у підпапку js.
Потім вкажіть шлях до файлу скрипту в атрибуті src тегу script.

<!DOCTYPE html>
<html lang="en">
  <head>
    <meta charset="UTF-8" />
    <title>JavaScript is fun!</title>
  </head>

  <body>
    <!-- контент -->
    <script src="js/script.js"></script>
  </body>
</html>

ЦІКАВО
Розміщення JavaScript файлу в папці js не вимагається, однак, - це хороша практика.

Якщо скрипт підключений в <head>, рендеринг сторінки зупиняється доти, доки скрипт не завантажиться і повністю виконається. Браузер завантажує і відображає HTML поступово. Якщо він бачить тег <script>, без додаткових атрибутів, то спочатку виконується скрипт, і тільки потім обробляється інший код HTML-файлу. Тому, скрипт підключають перед закриваючим тегом <body>, після всього вмісту, як у прикладі.

Декілька скриптів
Підключаючи декілька JavaScript-файлів до сторінки, інтерпретатор обробляє їх у тому порядку, в якому вони зазначені в HTML-файлі.

<script src="js/script-1.js"></script>
<script src="js/script-2.js"></script>

# Інструменти розробника

При написанні коду завжди будуть сповіщення і помилки, - це нормально. Консоль браузера показує інформацію, пов'язану із веб-сторінкою, зокрема повідомлення про помилки і попередження виконання JS-коду, запущеного в контексті сторінки.

Наступні комбінації клавіш відкривають інструменти розробника на вкладці Console:

Windows і Linux - Ctrl + Shift + J або F12
MacOS - Command + Option + J

# Основи синтаксису

При написанні коду важливо не просто знати, який символ або конструкцію можна використовувати, але насамперед необхідно розуміти термінологію і складові вихідного коду. В цій секції нам не важливе розуміння як що працює, ми тільки познайомимось з базовою термінологією і синтаксисом.

Інструкція
Інструкція (statement) - це пов'язаний набір слів і символів із синтаксису мови, які об'єднуються з метою вираження однієї ідеї, однієї інструкції для машини.

a = b \* 2;

Інструкції в JavaScript завершуються крапкою з комою, яку можна порівняти із крапкою наприкінці речення вашої рідної мови.

a і b - змінні (як в алгебраїчному рівнянні), це сховища даних, які використовує програма. Змінна складається із ідентифікатора (імені) і пов'язаного з ним значення.
2 - просто число. Це називається значенням літерала (literal value), тому що не зберігається у змінній.
= і \* - оператори, вчиняють дії над значеннями і змінними.
Уявімо, що змінна b вже зберігає число 10. Тоді ця інструкція каже машині:

Піди знайди змінну з ідентифікатором b і запитай, яке в неї зараз значення.
Підстав значення змінної b (10), у твердження на місце b.
Виконай операцію множення 10 на 2.
Запиши результат обчислення виразу правої частини у змінну a.
ЦІКАВО
Завершення інструкції крапкою з комою не вимагається, однак, настійно рекомендується завжди її ставити. Це просте правило зробить код зрозумілішим і допоможе уникнути неочевидних помилок.

Вираз
Інструкції складаються із частин, як і в будь-якій мові речення складаються із фраз і ці фрази називаються виразами.

Вираз (expression) - посилання на змінну або значення, або на набір змінних і значень в поєднанні з операторами.

[ [a] = [ [b] \* [2] ] ]

Інструкція з прикладу вище містить 5 виразів, які виділені квадратними дужками для візуалізації (це не синтаксис мови):

[2] - вираз значення літерала.
[b]і[a] - вирази змінної, означають необхідність підставити значення змінної, але лише у тому випадку, якщо змінна складається із правої частини виразу присвоювання.
[b * 2] - арифметичний вираз множення.
[a = b * 2] - вираз присвоювання. У нашому випадку вказує на необхідність обчислення правої частини виразу і присвоювання результату змінної a у лівій частині виразу.
Також існує вираз виклику, порівняння тощо. Ми не будемо зараз розглядати їх усіх, нам важливо розуміти, з яких частин складається вихідний код і як правильно його читати.

Інтерфейс
Коли ми підходимо до автомату з кавою або сідаємо за кермо автомобіля, існує певний набір елементів управління, з яким можна взаємодіяти. У програмуванні це називається інтерфейс.

Інтерфейс - це набір властивостей і методів сутності, доступних для використання у вихідному коді.

Властивість
У нас з вами є властивості: зріст, вага, колір очей, тобто якісь описові характеристики. Так само і у даних є властивості, наприклад у рядка є властивість його довжини. Синтаксис звернення до властивості дуже простий - через крапку.

сутність.ім`я_властивості

Для наочності, звернемось до властивості рядка length, яка містить кіл-ть символів рядка.

"JavaScript is awesome".length;

Метод
Це виклик дії, наприклад присісти або плавати, тобто якась активна операція. Так само і у даних є свої заздалегідь визначені методи, наприклад, можна додати або видалити елементи з колекції, перевести рядок в інший регістр тощо. Синтаксис виклику метода дуже схожий на звернення до властивості, але в кінці додається пара круглих дужок.

сутність.ім`я_метода()

Для прикладу звернемось до методу рядка toUpperCase(), який зробить усі літери великими.

"JavaScript is awesome".toUpperCase();

Суворий режим
Нова можливість у специфікації ECMAScript 5, яка дозволяє переводити скрипт у режим повної відповідності сучасному стандарту. Це запобігає певним помилкам, як-от використання небезпечних і застарілих конструкцій.

Для того, щоб перевести скрипт в суворий режим, достатньо зазначити директиву на початку js-файлу. Завжди пишіть код в суворому режимі.

script.js
"use strict";
// Це коментар. Далі йде увесь код JS-файлу
